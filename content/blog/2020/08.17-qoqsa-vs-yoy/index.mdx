---
title: GDP Growth นั้นโคตรงง
date: 2020-08-17
subtitle: ทำไม GDP ไทยไตรมาสนี้ติดลบแค่ 12.2% ขณะที่ประเทศใหญ่ ๆ เค้าติดลบกัน 30–40%
thumbnail: ./og-image.png
categories: [nerd]
tags:
  - economics
  - news
  - bank of thailand
  - gdp
---

import {qoq, qoqSA, yoy, compare} from './GDP'


วันนี้นอกจาก[ข่าวการชุมนุมของกลุ่มประชาชนปลดแอก](https://www.nytimes.com/2020/08/16/world/asia/thailand-protests-democracy-monarchy.html)เมื่อคืนที่ผ่านมาแล้ว บางคนอาจจะได้เห็นข่าว[สภาพัฒน์ฯ ประกาศ GDP ไตรมาส 2 ติดลบ 12.2%](https://www.bangkokbiznews.com/news/detail/893880) เป็นข่าวเล็ก ๆ ในช่วงเช้า

สังเกตเห็นหลายคนสับสน เนื่องจากเห็นว่าประเทศไทยพึ่งพาการส่งออก การท่องเที่ยวเยอะ น่าจะได้รับผลกระทบจากโควิดเยอะไปด้วย แต่ไฉนเลย GDP ซึ่งวัดระดับกิจกรรมทางเศรษฐกิจในไตรมาสที่สองของปีนี้ กลับติดลบแค่ 12.2% ในขณะที่ประเทศอย่างสหรัฐอเมริกา ญี่ปุ่น ยุโรป ติดลบกันหลัก 30–40% ทั้งนั้น

:::tip[TL;DR]
ของไทยเป็นเลข % YoY (เทียบกับระยะเดียวกันของปีก่อน) ขณะที่ของประเทศอื่นที่เป็นระดับ 30–40% เป็นเลข % QoQSAAR (เทียบกับไตรมาสก่อนหน้า แบบปรับฤดูกาล และคิดเป็นรายปี)
:::


# ทำความเข้าใจ GDP เบื้องต้น

ก่อนอื่นต้องเข้าใจก่อนว่า GDP หรือ gross domestic product แปลเป็นไทยยาว ๆ ว่า "ผลิตภัณฑ์มวลรวมภายในประเทศ" เป็นเครื่องมือหนึ่งที่นิยมใช้กันในการวัดระดับกิจกรรมทางเศรษฐกิจ ดังนั้น สมมติว่าในไตรมาสนี้ทุกคนนอนหลับกันหมด ไม่มีกิจกรรมทางเศรษฐกิจเลยยยยย GDP ก็จะเป็นศูนย์เท่านั้น

อ้าว แล้ว GDP ติดลบได้ไง แปลว่าของที่เรามีอยู่หายไปเหรอ

ไม่ใช่นะครับ เลขที่เรามักเห็นในข่าวไม่ใช่ GDP แต่เป็น**อัตราการขยายตัวของ GDP** ครับ

:::note
ในบทความนี้ จะพูดถึง GDP ที่เป็น[แบบปริมาณลูกโซ่ (chain volume measures)](https://en.wikipedia.org/wiki/Chained_volume_series) คือเป็นเลขที่หักผลของราคาที่เปลี่ยนแปลงไปออกแล้ว หรือที่มักเรียกกันว่า real GDP
:::


# อัตราการขยายตัวของ GDP

เราสนใจอัตราการขยายตัวของ GDP ก็เพราะมันบอกเราได้ว่า เทียบกับเมื่อก่อนแล้ว เราผลิตสินค้าและบริการได้มากขึ้นเท่าไหร่ แน่นอนว่ายิ่งเราผลิตของได้มาก ก็ยิ่งมีรายได้มาก มาตรฐานชีวิตความเป็นอยู่ สภาพเศรษฐกิจ ความอยู่ดีกินดีของประชาชน ก็น่าจะสัมพันธ์กับรายได้ที่เพิ่มขึ้น (หรือลดลง) ด้วย

สังเกตว่าเขียนว่า "เทียบกับเมื่อก่อน" นั่นก็เพราะเราสามารถเทียบกับ "เมื่อก่อน" ได้หลายเวลานั่นเอง

## เทียบกับไตรมาสที่แล้ว (% QoQ)

อย่างแรกที่น่าจะคิดก็คือ เราก็ควรจะเทียบกับหน่วยของเวลาที่เพิ่งผ่านมาสิ GDP ของไตรมาสสองขยายตัวเท่าไหร่ ก็เทียบกับ GDP ของไตรมาสก่อนหน้า (quarter-on-quarer) ไม่เห็นมีอะไรต้องคิดมากเลย

<Plotter options={qoq} />

เอ๊ะ สังเกตอะไรมั้ย ทำไมมันเป็นคลื่น ๆ แบบนั้นล่ะ แล้วอัตราการขยายตัว (กราฟล่าง) ก็เด้งขึ้นมาเป็นระยะ ๆ ด้วย

ถ้าเรามองดูดี ๆ จะเห็นว่าไตรมาสที่ GDP เด้งขึ้นมานั้นจะเป็นช่วงไตรมาสสี่หรือช่วงปลายปี ซึ่งเป็นช่วง high season ของการท่องเที่ยวและมีการจับจ่ายใช้สอยเยอะ ดังนั้นการคิดอัตราการขยายตัวโดยการเทียบจากไตรมาสก่อนอาจจะทำให้ไม่ได้ภาพที่มีประโยชน์นัก



### เทียบกับไตรมาสที่แล้ว โดยปรับฤดูกาลก่อน (% QoQSA)

นี่เป็นเหตุผลของการ ["ปรับฤดูกาล"](https://en.wikipedia.org/wiki/Seasonal_adjustment) นั่นเอง ซึ่งมีรายละเอียดปลีกย่อยค่อนข้างเยอะเลยจะไม่ขอพูดในที่นี้ แต่เมื่อเราทำการปรับฤดูกาลแล้ว เราจะเห็นว่า series เรียบขึ้นเยอะเลย

<Plotter options={qoqSA} />

การเทียบอัตราการขยายตัวด้วยวิธีนี้จะบอกว่า เมื่อหักผลของฤดูกาลออกไปแล้ว GDP ในไตรมาสนี้ขยายตัวจากไตรมาสก่อนเท่าไหร่ (quarter-on-quarter, seasonally adjusted)

### คิดเป็นรายปี (% QoQSAAR)

การคิดอัตราการขยายตัวเป็น % QoQ เป็นพื้นฐานของการคิดอัตราการขยายตัวแบบ annualized rate คือคิดว่า ถ้าการขยายตัวเทียบกับไตรมาสก่อน (แบบปรับฤดูกาล) มีค่าเป็นเท่านี้ไปอีกสี่ไตรมาสแล้ว ทั้งปี GDP จะขยายตัวเท่าไหร่ (quarter-on-quarter, seasonally adjusted, annualized rate)



สูตรคิดก็ง่าย ๆ คือ ถ้าเราให้ $Y_t$ แทน GDP (แบบปรับฤดูกาล) ที่เวลา $t$ และในช่วงเวลาหนึ่ง GDP ขยายตัวได้ $g_q$ ในแต่ละไตรมาส เราก็จะได้ว่า $Y_{t+s} = (1 + g_q)^s \cdot Y_t$ ดังนั้น GDP หลังจากผ่านไปสี่ไตรมาส ก็จะเท่ากับ $(1 + g_q)^4 \cdot Y_t$ นั่นเอง หรือถ้าเราคิดเป็นอัตราการขยายตัว ก็จะแปลว่าเมื่อผ่านไปสี่ไตรมาส GDP จะขยายตัวเท่ากับ


$$
g_{qa} = (1 + g_q)^4 - 1
$$

:::note
อันนี้เป็น function ที่[ค่อนข้างจะใกล้กับ $4g_q$](https://www.wolframalpha.com/input/?i=%281%2Bg%29%5E4-1%2C+4*g%2C+g+from+-0.2+to+0.2) เมื่อ $g_q$ มีค่าใกล้ศูนย์ ดังนั้นเราสามารถประมาณค่าของ annualized rate ได้โดยการเอาอัตราการขยายตัวแบบ % QoQSA มาคูณด้วยสี่ ถ้าอัตราการขยายตัว (หรือหดตัว) ไม่มากนัก แต่ถ้าไตรมาสไหนมีอัตราการขยายตัวต่างจากศูนย์มาก ๆ เราก็จะเห็นความแตกต่างค่อนข้างจะชัดเจน

{/*<Plotter options={qoqSAAR} />*/}
:::




## เทียบกับระยะเดียวกันของปีก่อน (% YoY)

เนื่องจากการปรับฤดูกาลไม่ใช่สิ่งง่าย (เป็นต้นว่า ต้องกำหนดช่วงที่เป็น outlier แบบต่าง ๆ) วิธีคิดอัตราการขยายตัวอีกวิธีที่เป็นที่นิยมคือการเทียบกับระยะเดียวกันของปีก่อน (year-on-year) ซัึ่งแน่นอนว่าจะไม่มีผลของฤดูกาลเข้ามาเกี่ยวข้อง ในเมื่อช่วงต้นปี ก็จะถูกเทียบกับช่วงต้นปีของปีที่แล้วเหมือนกัน

<Plotter options={yoy} />

จะเห็นได้ว่าแม้ว่า series GDP จะเป็นคลื่น ๆ แต่อัตราการขยายตัวก็ยังค่อนข้างเรียบ เนื่องจากเราเทียบการขยายตัวกับช่วงเดียวกันของปีที่แล้วนั่นเอง


# แล้วแบบไหนถูกล่ะ

พอพูดมาถึงตรงนี้ คำถามที่มักได้ยินบ่อยคือ "แล้วแบบไหนถูกล่ะ"

คำตอบคือ ไม่มีแบบไหนถูกกว่าแบบไหนครับ เราแค่ต้องรู้ว่าเรากำลังพูดถึงอัตราการขยายตัวแบบไหนอยู่เท่านั้นเอง

การพูดถึงอัตราการขยายตัวแบบเทียบกับไตรมาสก่อน ไม่ว่าจะเป็นแบบ QoQSA หรือ QoQSAAR จะเน้นที่การขยายตัวของไตรมาสล่าสุดเป็นหลัก จะมีข้อมูลของ momentum อยู่เยอะ ในขณะที่อัตราการขยายตัวแบบเทียบกับระยะเดียวกันของปีก่อนจะได้รับผลของการขยายตัวจากสี่ไตรมาสที่ผ่านมารวม ๆ กัน

ถ้าเราลองเอาอัตราการขยายตัวแบบ YoY มาเทียบกับอัตราการขยายตัวแบบ QoQSAAR ที่ผ่านการเฉลี่ย 4 ไตรมาส (4-quarter moving average) จะเห็นได้ว่าค่าค่อนข้างใกล้เคียงกันทีเดียว

<Plotter options={compare} />

นั่นก็หมายความว่าในภาวะปกติที่อัตราการขยายตัวของ GDP ไม่ได้ผันผวนมาก เลขที่คิดจาก QoQSAAR หรือ YoY ก็จะคล้าย ๆ กัน (ลองดูช่วงปี 2014–2016) แต่ถ้าไตรมาสไหนมีอัตราการขยายตัวที่ผันผวนมาก (เช่น ได้รับผลจากโควิด) การวัดแบบ QoQSAAR ก็จะเด้งไปแรงกว่าแบบ YoY มาก เพราะการขยายตัวแบบ YoY ได้รับผลของสามไตรมาสก่อนมาเฉลี่ยด้วยนั่นเอง

เท่าที่สังเกตมา การรายงานตัวเลขอัตราการขยายตัวของ GDP ในกลุ่มประเทศพัฒนาแล้ว เช่น สหรัฐอเมริกา สหภาพยุโรป ญี่ปุ่น มักจะรายงานแบบ QoQSAAR เป็นหลัก ในขณะที่ประเทศเศรษฐกิจเกิดใหม่เช่นไทย จะใช้เลข YoY เป็นหลัก
