---
title: ผ่านไป ๗๐ วัน
date: 2006-04-19
cover: cover.jpg
categories: [journal]
tags:
  - travel
  - washington, dc
  - california
  - stanford
  - uc berkeley
  - college
  - school
---

อ่า สวัสดีปีใหม่ครับทุกคน (ที่ยังอุตส่าห์เข้ามา) คือไม่ได้เขียนมานานมาก ก็เนื่องด้วยสาเหตุหลาย ๆ ประการ เช่นว่า ไม่รู้จะเขียนอะไร ไม่มีอารมณ์เขียน ไม่มีเวลาเขียน ฯลฯ วันนี้มาดูอีกที ด้วยโปรแกรม `Y2K.CPP` ที่เคยทำในค่ายคอม ก็เพิ่งมาเห็นว่าผ่านไปตั้ง 70 วันแล้ว ตั้งแต่มาเขียนครั้งสุดท้าย เรื่องที่ไปเที่ยวนิวยอร์ก อันนี้จริง ๆ ก็ไม่รู้จะเขียนอะไรเหมือนกันแหละ แหะ ๆ ขอทำเป็นรายการสิ่งที่เกิดขึ้นตั้งแต่ตอนนั้นก็แล้วกัน

* ปลาย ๆ เดือนกุมภาพันธ์ นั่งรถไปแข่ง [HMMT (Harvard-MIT Mathematics Tournament)](https://www.hmmt.org/) กับเพื่อน ๆ อีกหลายคน สนุกดี ได้เที่ยว ได้ซื้อของกิน และที่สำคัญคือได้รู้ว่าตัวเองยังต้องฟิตเลขอีกมาก
* หลังจากนั้นสัปดาห์นึง โรงเรียนก็ปิด Spring Break
  * ตอนแรกเลยก็นั่งเครื่องบินไป Washington, DC ไปอยู่ที่สำนักงานผู้ดูแลนักเรียน กับเพื่อน ๆ อีกส่วนนึง (อีกส่วนนึงโรงเรียนยังไม่ปิด) ไปเที่ยวที่ ๆ ได้เห็นในหนังบ่อย ๆ ไว้จะเอารูปมาลงนะครับ แล้วก็ได้ทำอาหารกินกันเอง ช่วงนี้ฝีมือการล้างจานก็เพิ่มมาหลายเท่าตัว อิอิ
  * จากนั้นก็บินไป California ไป Stanford ก่อน ไปอยู่สองสามวันกับพี่เต้ ระหว่างนั้นก็ได้ตีแบด นั่งเรียน เดินเล่น ทำอาหาร คุยเรื่องการเมือง ฯลฯ จากนั้นก็ไป Berkeley อยู่กับพี่ยุ้ย ก็ได้นั่งเรียน เดินเที่ยว San Francisco ได้โหนรถรางด้วยแหละ
  * พอเที่ยว California แล้วก็กลับมา DC อีกครั้งนึง มาคราวนี้ก็เดินเที่ยวพิพิธภัณฑ์ แล้วก็ถ่ายรูป
* พอหมด Spring Break ก็มาเรียนเลย เปิดเรียนวันที่ 22 มีนาคม เทอมนี้หนักหน่อย ลงไป 6 คลาส คือ Contemporary Literature, Physics, Calculus BC, Economics, Computer Science, และ Photo ซึ่งอังกฤษก็เรียนกับครูคนเดิม งานหนักเหมือนเดิมเลย แหะ ๆ 50+ หน้าต่อวัน ใครว่า Senior Spring สบายเนี่ยะ
* คลาส Photo ก็สนุกดี แต่แพงเหมือนกัน (ค่าอุปกรณ์ \$200 ได้) ก็ได้ถ่ายรูปเอง (แปลกใจมั้ยล่ะ) ล้างฟิล์ม ล้างรูป ฯลฯ ทำเองหมดเลย ไว้วันหลังจะเอารูปที่เสร็จแล้วมาลง ๆ เหมือนกันนะครับ
* กีฬาที่เล่นเทอมนี้เล่น Ultimate Frisbee ก็คล้าย ๆ เล่น American Football แต่ใช้ฟริสบี้แทน สนุกดีแหละ ชอบ ๆ ได้วิ่ง หลังจากนอนขดกะกีฬายิงปืนมานาน แหะ ๆ
* สัปดาห์ถัดมาก็เป็นช่วงเวลาของการประกาศผลมหาลัย ก็มีทั้งคนได้ คนไม่ได้ คนดีใจ คนเสียใจ ก็ได้เห็นความแปลกของระบบการรับนักเรียนเข้าของอเมริกาเหมือนกัน
* ตั้งแต่นั้นมา (เมื่อ 2–3 สัปดาห์ที่แล้ว) เวลาก็ผ่านไปอย่างรวดเร็วมาก ทั้งเรื่องการเรียน เรื่องเลือกมหาลัย (ซึ่งตอนนี้ยังเลือกไม่ได้เลย) เรื่องตั๋วเครื่องบินกลับไทย เรื่องสอบ AP (ซึ่งจะสอบอีกไม่นานนี้ ยังไม่ได้เริ่มอ่านเลย)

วันก่อนโทรไปปรึกษาเรื่องเลือกมหาลัยกับปู่โร้ค (Mr. Rorke) ซึ่งเป็นหัวหน้าโปรแกรมนักเรียนทุนที่นี่ ก็คุย ๆ แต่ก็ยังสรุปอะไรไม่ได้ 2–3 วันต่อมา ก็มีจดหมายจากเค้า ข้างในมีเหรียญหนึ่งเซนต์อยู่สามเหรียญ เขียนชื่อมหาลัยไว้ ประมาณว่า โยนเหรียญเอาละกันถ้าเลือกไม่ได้ แหะ ๆ

เอาสั้น ๆ ก่อนก็แล้วกันนะครับ เดี๋ยวไปอ่านอังกฤษต่อก่อน แหะ ๆ ไว้มาเขียนใหม่ครับ

อาร์ต  
๒๐ เมษายน พ.ศ.๒๕๔๙ เวลา ๑๒:๒๒ น.